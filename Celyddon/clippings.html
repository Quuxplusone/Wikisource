<html lang="cy">
<head>
<title>David Celyddon Phillips (Celyddon)</title>

<style>
div.spacious {
  width: 65vw;
  max-width: 800px;
  margin-left: auto;
  margin-right: auto;
  margin-bottom: 10em;
  color: #000066 ! important;
  font-family: "Palatino Linotype", "Book Antiqua", Palatino, serif;
  line-height: 1.5;
}
div.poem {
  margin-left: 2em;
  white-space: pre-wrap;
}
span.unclear {
  background-color: #eeeeff;
}
p {
  text-indent: 20px;
}
span.sc {
  font-style: normal;
  font-variant-caps: small-caps;
}
span.caps {
  font-style: normal;
  text-transform: uppercase;
}
a {
  color: inherit;
  text-decoration:underline;
  text-decoration-style: dotted;
}
nobr {
  white-space: nowrap;
}
</style>

</head>
<body>
<div class="spacious">

<center><div lang="en">
<p>This is a collection of newspaper items about David Celyddon Phillips,
collected and transcribed by Arthur O’Dwyer (2025).

<p>Poet David C. Phillips,
whose <a href="https://en.wikipedia.org/wiki/Bardic_name">bardic name</a>
was <i>Celyddon</i>, was born in <a href="https://en.wikipedia.org/wiki/Narberth,_Pembrokeshire">Narberth</a> 1848-05-28;
emigrated to America 1874-05-28;
settled in Johnstown, Pennsylvania, circa 1878–1880,
and Scranton, Pennsylvania, by 1900;
and died in Scranton 1915-12-04.
He is buried in Scranton’s Washburn Street cemetery.

<p>
David Celyddon Phillips <span title="Source: familysearch.org">(1848–1915) married <span title="Source: David Milne Phillips Jr.; familysearch.org has “Mary E. Evens (1850–?)”">Mary Evans (1844–1925)</span> and had four children:
 Martha Eleanor Phillips (1878–1959),
 [Shem] Arthur Phillips (1880–1962),
 David Wendell Phillips (1883–1955),
 and Roswell Phillip Phillips (1884–1944).</span>
<span title="Source: David Milne Phillips Jr.">Shem Arthur married Helen Marr Booz (1878–1938) and had four children:
 David Newell Phillips (1906–1983),
 Arthur Phillips Jr. (1907–1973),
 Frank Roswell Phillips (1915–1995),
 and Helen Mary Phillips (1919–1983).
[At some point Shem Arthur remarried, to Gladys M. Montgomery (1901–1976), and had one more child:
 Montgomery Evans Phillips.]
<span title="Source: Anthony Philip Dwyer">Helen married Anthony Francis Dwyer (1913–1977) and had two children:
 Anthony Philip Dwyer (1949—) and Ellen Newell Dwyer (1952—).
Anthony married Virginia Lee Downes (1950—) and had one child:
 Arthur Joseph O’Dwyer (1984—).</span>

<p>This makes Celyddon my great-great-grandfather (on my grandmother’s side).
</div></center>

<br><br><hr><br>

<p style="text-indent: 0;">Published works by David Celyddon Phillips, as far as I can tell, include:
<ul>
  <li><i>Pryddest Ddramayddol ar Ail-Adeiladu Jerusalem a’r Deml.</i> Aberdare: J. Howell, 1869. 16 pages.
    Sacred drama.
    [<a href="https://babel.hathitrust.org/cgi/pt?id=mdp.39015033691612&seq=391">catalog entry</a> —
    although a work of the same name is
    <a href="https://babel.hathitrust.org/cgi/pt?id=hvd.32044094196425&seq=218">elsewhere</a>
    attributed to David Weeks (“Honddu”)]</li>
  <li><i>Cerddi Celyddon</i>. Aberdare: W. Lloyd, 1873. Collected poems. 112 pages.
    [<a href="https://babel.hathitrust.org/cgi/pt?id=mdp.39015082988943&seq=70">catalog entry</a>]</li>
  <li><i><a href="https://archive.org/details/gweddillionygor00philgoog/page/n11/mode/1up">Gweddillion y Gorlifiad; sef Gweithiau Barddonol</a>.</i>
    Utica: T. J. Griffiths, 1891. Collected poems. 208 pages.</li>
  <li><span title="Source: David Milne Phillips Jr. has a copy"><i>The Promised One; or Jesus of Nazareth.</i> Unpublished manuscript.
    An English-language poem in iambic pentameter. 12 cantos.</span>
</ul>

<p style="text-indent: 0;">Celyddon is not to be confused with another D. C. Phillips active at the same time,
a Congregationalist minister rather than a Calvinistic Methodist:
<ul>
  <li>Daniel C. Phillips (Swansea 1826–Hampton Falls, N.H. 1905). <i>The Cymry and Druidism</i>.
  Utica: T. J. Griffiths, 1903. 240 pages.
  [<a href="https://archive.org/details/congregationalye1906cong/page/35">source</a>]</li>
</ul>

<hr style="margin: 40px 0;">

<p><b>“Bu Farw.”</b>
In <i>Y Gwladgarwr</i> (Aberdare) of Saturday, May 8, 1869,
<a href="https://newspapers.library.wales/view/3299094/3299099/33/">page 5</a>.

<blockquote>
<p><span class="caps">Bu farw,—</span>
<p>[...] Mai 2, 1869, yn 20 oed, Watkin Phillips, anwyl fab Mrs. M. Phillips, ac unig frawd W. Phillips,
(Gwilym Cynon), Aberaman. Cafodd gystudd maith a blin. Ei glefyd oedd y darfodedigaeth—gwywodd
yn araf. Yr oedd yn fachgen ieuanc o gerddor gwych, ac yn hynaws a charedig ei ysbryd.
Bu yn fab ufydd i’w fam. Efe oedd ei hunig obaith am nawdd tymorol, (y mae Gwilym,
yn briod,) ond machludodd ei haul yn ei angau! Barnwr y gweddwon a’i hamddiffyno.

<div class="poem" style="font-size: 90%;">
O Watkin hoff! byr fu dy oes
&emsp;&emsp; I’n golwg ni;
Ond nid rhy fyr i’r stormydd croes
&emsp;&emsp; Dy guro di;
Yn nyffryn galar wrth dy hun,
Y deliais; faich afiechyd blin,
&emsp;&emsp; Yn lleddf dy gri.

Alarwyr hoff, na syllwch lawr
&emsp; I’w feddrod prudd;
Ond syllwch ar y nefol wawr,
&emsp; A golwg ffydd;
Aeth ef yu iach i’r dwyfol hoen,
Ail seraph yw yn ngwydd yr Oen,
&emsp; Mae’n fythol rydd!
</div>
<p>&emsp; &emsp; &emsp; &emsp; <span class="sc">Celyddon.</span>
</blockquote>

<hr style="margin: 40px 0;">

<p><b>“Englynion Priodasol.”</b>
In <i>Y Gwladgarwr</i> (Aberdare) of Saturday, June 17, 1871,
<a href="https://newspapers.library.wales/view/3292250/3292257/52/">page 7</a>.
Succeeds a poem by Nathan Wyn and precedes another by Dyfedfab.

<blockquote>
<i>[illegible]</i> Mr. T. Thomas, Cardiff Road, a Miss Mary Rees,
Graig House, Aberdar.

<div class="poem">Difraw yr unwyd dwyfren—o garlad
&emsp;&emsp; Goreu cywir galon;
&emsp; Bu llaw serch mewn purdeb llon
&emsp; Yn acenu ’u hamcanion.

Mae’r brawd yn awr a Mair bron—o afael
&emsp;&emsp; Gofid, mewn gobeithion,
&emsp; Ac heulied serch eu calon
&emsp; Drwy grau aur y fodrwy gron.

Mair yn wyl gymares—a gefaist,
&emsp;&emsp; O! gyfaill dirodres,
&emsp; Ac hinon dy deg hanes
&emsp; Mwy a fo dan dô o des.

Taweled, dystawed pob ton,—eled
&emsp;&emsp; O’r golwg i’r eigion;
&emsp; Priodas o urddas hon,
&emsp; Na chured tonau chwerwon.
</div>
<p>&emsp; &emsp; &emsp; &emsp; <span class="sc">Celyddon.</span>
</blockquote>

<hr style="margin: 40px 0;">

<p>An advertisement in
In <i>Y Gwladgarwr</i> (Aberdare) of Saturday, May 3, 1873,
<a href="https://newspapers.library.wales/view/3297265/3297272/61/">page 7</a>.

<blockquote>
<p><i>Yn y wasg, ac i fod yn barod yn fuan, pris 1s.</i>
<p><b>CERDDI CELYDDON.</b>
<p><span class="sc">Dymuna</span> yr awdwr ddiolch yr aml
heir eu rhif yn hwylus ac yn galonogol. Bwr
iedir cyhoeddi <i>list</i> o’u henwau ar <span class="unclear" title="The “e” in this word is inverted, perhaps a printer’s error">ddiwedd</span> llyfr.
<p>Cyfeirier,—<span class="sc">D. Phillips</span> (Celyddon), Aberaman, Aberdar.
</blockquote>

<hr style="margin: 40px 0;">

<p><b>“Cerddi Celyddon” (review).</b>
In <i>Y Gwladgarwr</i> (Aberdare) of Saturday, June 21, 1873,
<a href="https://newspapers.library.wales/view/3297328/3297330/15/">page 2</a>.

<blockquote>
<p><span class="sc">Cerddi Celyddon.</span> Aberdar: Argraffwyd gan W. Lloyd (<span class="sc">Gwladgarwr</span>).
<p>Er nad yw Celyddon ond pur ieuanc, y mae efe wedi profi ei hun yn fardd o uchel
awen, ac wedi cyfansoddi cerddi a fyddant fyw tra bo’r hen Omeraeg. Feallai nad oes
un o’n beirdd ieuainc yn Nghymru yn meddu ar gymaint o athrylith gwir awenyddol ag
efe. Y mae cyfoethogrwydd ei feddyliaeth farddonol yn dyrchafu ei weithiau bob amser
yn mhell uwchlaw cyffredinedd, ac yn creu arnynt nodwedd o uchel ragoriaeth na
pherthyn i eiddo ereill. Cynwysa y llyfryn hwn flaenffrwyth ei awen, ac os yw y gwanwyn
mor doreithlog, pa beth fydd y cyflawn hâf? Yr ydym yn mawr obeithlo y bydd i’n
darllenwyr lluosog galonogi y bardd ieuanc trwy brynu ei lyfr. Yr ydym yn cwbl gredu
na oddefa y cyhoedd i ofn y bardd gael ei wireddu:—

<div class="poem">“Ewch, gerddi, bellach, ewch, ac os mai caled,
 Fel eiddo’ch mydrwr, fydd eich taith a’ch tynged,
 Rhaid peidio grwgnach, canys dyna arfer
 Y ddaear hon, yw sathru’r <i>gwan</i> bob amser.
</div>

</blockquote>

<hr style="margin: 40px 0;">

<p><b>“Odlau Priodasol.”</b>
In <i>Y Gwladgarwr</i> (Aberdare) of Saturday, February 21, 1874,
<a href="https://newspapers.library.wales/view/3086254/3086261/49/">page 7</a>.

<blockquote>
<p>I’r Parch. T. C. Phillips, Mountain Ash, â Miss Pugh, Aberdar.
<div class="poem">Fe safai Phillips wrtho’i hun,
 Heb fun idd ei gysuro
Ar oerllyd lan llyncyddiaeth erch,
 Lle nad all merch breswylio!
A thaflai ’i olwg dros y don,
 A’i galon aeth i guro,
Can’s gwelai fun yn codi’i llaw
 Am iddaw groesi yno!

Nid hir yr oedodd Phillip fâd,
 Ond aeth i’r bâd mewn eiliad,
A brysiodd rwyfo tua’r lan
 At wrthddrych can ei gariad;
Ac ar y lan hyfrydol, iach,
 Mae bellach mewn dedwyddyd,
Yn teimlo fel y cerub bron
 Dan wen ei lon anwylyd!

O! na ddoed awel lem ei miw,
 Nac Hydref blin ac atgas,
I wywo’r blodau sydd mor gu
 Yn harddu eu priodas;
Ond bydded fod yr undeb hwn
 Yr, gwlwm prydferth, dwyfol,
A wnaed gan Dduw a’i law ei hun
 Rhwng mab a bun rhinweddol.
</div>
&emsp; &emsp; &emsp; &emsp; <span class="sc">Celyddon.</span>
</blockquote>

<hr style="margin: 40px 0;">

<p><b>“Ymadawiad Celyddon.”</b>
In <i>Y Gwladgarwr</i> (Aberdare) of Saturday, April 11, 1874,
<a href="https://newspapers.library.wales/view/3086317/3086328/86/">page 3</a>.

<blockquote>
<p><span class="sc">Mr. Gol,</span>—Yr oedd yn flln iawn genyf
weled yn y <span class="sc">Gwladgarwr</span> dlweddaf fod y
cyfaill didwyll Celyddon yn bwriadu gadael ei hen wlad gan wynobu i’r Gorllewln pell.
Rhywfodd neu gllydd, yr ydym yn colli ein dynion goreu yn barhaus—y mae rhyw achos
i hyn, ond achos yw ag sydd yn guddiedig hyd yn hyn. Gan fod y cyfaill Celyddon
wedi penderfynu myned, yr oeddwn yn teimlo yn falch iawn o weled fod <i>staff</i> y
<span class="sc">Gwladgarwr</span> wedi bod a’u llygaid yn agored,
a gweled y priodoldeb o gychwyn tysteb iddo cyn el fod yn ein gadael. Nid oes
achos dweyd wrth y rhai sydd yn adnabod Celyddon am ei deilyngdod. Y mae yn sicr
o fod yn wir deilwng o gael rhyw gydnabyddiaeth gan feirdd a llenorion ei ardal a’i
gymydogaeth. A chwithau, fechgyn y cymydogaethau pell, diau na fyddwch yn ol o
daflu ychydig i’n helpu i wneuthur tysteb anrhydeddus iddo. Y mae Celyddon yn
fachgen ag sydd wedi gweithio ei hunan i fyny trwy lawer o anhawsderau i sylw ac
enwogrwydd yn mysg beirdd a llenorion ei wlad. Nid rhoi tysteb i un a digon o bres
yn ei boced y byddwn wrth wneud tysteb i Gelyddon.

<p>Yn awr, frodyr, gadewch i ni gael edmygu talent a pharchu <i>good pluck</i>. Os nad ellwch
ddyfod i’r pwyllgor sydd i’w gynal yn y Temperance Hall, nos Sadwrn, Ebrill 18,
bydded i chwi wneud fel y mae y brawd Mills yn ofyn, sef anfon nodyn i’ch cynrychioli.
Hyn yn fyr oddiwrth<br>
 Trecynon.

<p>—<span class="sc">Tiberog.</span>
</blockquote>

<hr style="margin: 40px 0;">

<p><b>“Cyfarfod Ymadawol Celyddon.”</b>
In <i>Y Gwladgarwr</i> (Aberdare) of Saturday, July 11, 1874,
<a href="https://newspapers.library.wales/view/3086433/3086439/44/">page 6</a>.

<blockquote>
<p>Nos Wener, Mehefin 19, cynaliwyd cyfarfod ymadawol y cyfaill ieuanc Celyddon, ar ei
ymadawiad a’r wlad hon i’r America, yn Ysgoldy Bethania, Aberdar. Cymerwyd y gadair gan
Mr.&nbsp;Lewis Griffiths, <i>ironmonger</i>, yr hwn a roddodd araeth agoriadol ddifrifol a galluog, ac
yr oedd yn llawn o wersi gwerthfawr i’r dyn ieuanc—yr oedd yn profi fod yr areithiwr o
feddwl diwylliedig. Siaradodd yn uchel am Gelyddon fel bachgen ieuanc gobeithiol.
Cafwyd dwy gân gan y canwr medrus D.&nbsp;Howell (Gwyn Alaw,) Aberaman, a chanodd y brodyr
Thomas Morgan, William Davies, Aberdar, a William Lacy, Cwmdar. Cafwyd dau ddernyn
rhagorol o farddoniaeth yno—un gan Daronwy, Aberaman, a’r llall gan Dyfedfab. Yr areithwyr
oeddynt Mri. T. Price, (Idris Nedd,) Etna Jones, Brythonfryn, a’r Parch.&nbsp;Mr.&nbsp;James,
gweinidog Bethania. Tua chanol y cyfarfod, cyflwynodd Mr.&nbsp;Rhys Etna Jones bwrs, yn
cynwys £10 15s., i Celyddon fel arwydd o barch ac edmygedd ei gyfeillion tuag ato ar ei
ymadawiad o’i wlad enedigol; ac heblaw hyny, cyflwynodd Mr.&nbsp;James, y gweinidog, lyfr
gwerthfawr iddo fel rhan o’r dysteb, am ba rai y diolchodd Celyddon yn wresog mewn ychydig
o eiriau pwrpasol. Darllenwyd yr anerchiad gan Brythonfryn, gan yr hwn hefyd y cafodd
ei wneuthur. Ond y mae yn dda genyf ddweyd fod y dysteb wedi cyrhaedd i £12 cyn
i Celyddon ymadael. Gadawodd Aberdar dydd Mawrth ar ol y cyfarfod. Cafwyd cyfarfod
dyddorol heb ddim lol a gwag siarad, fel sydd i’w cael mewn cyfarfodydd o’r un natur.
Yr oedd pawb yn rhoddi eu dymuniadau goreu i Celyddon ar ei ymadawiad. Wedi i Etna
Jones gynyg diolchgarwch i’r cadeirydd a Brythonfryn eilio, aeth pawb tuag adref wedi
cael eu llwyr foddhau.—<span class="sc">Un oedd yno.</span>
</blockquote>

<hr style="margin: 40px 0;">

<p><b>“Nodiadau Cymreig.”</b>
In <i>Y Gwladgarwr</i> (Aberdare) of Friday, December 8, 1876,
<a href="https://newspapers.library.wales/view/3087090/3087092/14/">page 2</a>.

<blockquote>
<p>[...] Ffrwyth siomedigaeth o fod wedi colli mewn eisteddfod ydoedd nodiadau Celyddon
ar y bryddest wobrwyedig yn Hyde Park. Mae Celyddon yn dyfod yn enwog fel grwgnachwr
yn mhlith llenorion yr Amerig, a thebyg na fydd yn hir cyn cael ei raddio â’r
teitl o Archrwgnachwr Eisteddfodol. Mae safle awdwr y bryddest gadeiriol ar y
“Mayflower” yn llawer uwch fel pregethwr a bardd nag ydyw ei ymosodydd; a sicr ydyw ei
fodyn ormod o foneddwr i wneyd y sylw lleiaf o’r truth ymosodol. Os dim, y beirniad,
John Gordon Jones, sydd i’w feio, os oedd bai yn bod, ac nid derbynydd y wobr; a chadair
eisteddfodol y Gymdeithas Gymreigyddol a wneir i fyny o lenorion goleuedig Athen y
Cymry Americanaidd.
</blockquote>

<hr style="margin: 40px 0;">

<p><b>“Llwyddiant Cymro.”</b>
In <i>Y Gwladgarwr</i> (Aberdare) of Friday, June 21, 1878,
<a href="https://newspapers.library.wales/view/3087342/3087348/50/">page 6</a>.

<blockquote>
<p><span class="sc">Llwyddiant Cymro.</span>—Da genym ddeall
fod y bardd a’r pregethwr Mr. D. C. Phillips (Celyddon), gynt o Aberdâr, wedi graddio yn
llwyddianus yn yr Union Theo. Seminary, New York, ar y 6fed cyfisol. Hefyd, y mae
wedi huno mewn glân briodas â chwaer i’r diweddar Barch. Phillip L. Davies, New
York.
</blockquote>

<hr style="margin: 40px 0;">

<p><b>“Genedigaeth.”</b>
In <i>Y Gwladgarwr</i> (Aberdare) of Friday, September 23, 1881,
<a href="https://newspapers.library.wales/view/3297913/3297918/38/">page 5</a>.

<blockquote>
<p><span class="sc">Phillips.</span>—Awst 5ed, yn Johnstown, Pennsylvania,
America, priod y Parch. D. Celyddon Phillips (diweddar o Aberaman, Aberdar), ar
fab. Gelwir y gwr ieuanc hwn yn David Wendell Phillips.
</blockquote>

<hr style="margin: 40px 0;">

<p><b>“Celyddon Fel Duwinydd.”</b>
In <i>Y Gwladgarwr</i> (Aberdare) of Friday, January 20, 1882,
<a href="https://newspapers.library.wales/view/3088089/3088092/24/">page 3</a>.

<blockquote>
<p>Yr uchod oedd penawd erthygl yn y <i>Wasg</i>, yn ddiweddar, ar y Parch. D. C. Phillips,
Johnstown, Pennsylvania, yr hwn sydd yn prysnr enill safle uchel iddo ei hun yn ei
wlad fabwysiedig. Dywed y <i>Pittsburgh Times</i>:—“Rev. D. C. Phillips, of the Welsh
Calvinists, is fast gaining a reputation as the brainiest divine in Johnstown.” Dyma
gymeradwyaeth nid bychan, pan ystyrir fod yn y dref luaws o weinidogion o bob enwad,
ac mai gwrthddrych y sylw yw yr ieuengaf ohonynt. Hefyd, cafodd ei wahodd i anerch
y “Cambrian Scientific Institute”—sefydliad o brif ddysgedigion y dref—ar “Athroniaeth
y meddwl.” Cafodd ei anerchiad gymeradwyaeth uchel gan bawb, ac ymddengys efe
fel yn berffaith feistr ar ei destyn. Y mae y gwr parchus, hefyd, yn llwyddianus iawn fel
gweinidog a bugail; y mae ei gapel wedi ei orlenwi, a rhif yr eglwys wedi ei ddyblu.
Yn ddiau, bydd y newydd hwn yn wir gymeradwy gan ei gyfeillion lluosog yn yr Hen
Wlad, yn enwedig yn nghymydogaeth Aberdar, yn mha le y treuliodd gymaint o’i
oes. Aed yn mlaen, mae digon eto o le.
</blockquote>

<hr style="margin: 40px 0;">

<p><b>“Celyddon a’i Gadelriau.”</b>
In <i>Y Drych</i> (Utica) of Thursday, January 29, 1885,
<a href="https://newspapers.library.wales/view/3537871/3537874/18/celyddon">page 3</a>.

<blockquote>
<p><span class="sc">Johnstown, Pa.,</span> Ion. 16.—Nid oes achos i
Celyddon betruso na fydd ganddo gadair urddasol i eistedd ynddi am ei oes, ac iddo
gael oes <a href="https://babel.hathitrust.org/cgi/pt?id=mdp.39015063605128&seq=104">Twm Ifan Prys</a>;
ac os dal ati am dipyn, bydd ganddo gadair i’w rhoddi yn ei
ewyllys i bob un o’i blant ar ei ol. Er nad ydyw ond ieuanc, heb gyraedd llinell y
cyhydedd, y mae wedi enill tair cadair <a href="https://en.wikipedia.org/wiki/Eisteddfod">Eisteddfodol</a>
yn barod—“Yr Atlantic” yn Utica,
Calan 1874; <a href="./y-jeannette.html">“Y&nbsp;Jeanette”</a> yn Plymouth, Nadolig 1884;
a “Y Myfyr” yn Utica, Calan 1885;
a chlywais rai cywirgraff eu barn yn dweyd er’s saith neu wyth mlynedd yn ol,
mai Celyddon a ddylasai fod yn eistedd yn nghadair “Y M—r,” ond bydded hyny fel y bo.

<p>Tua dechreu y ddwyfed ganrif ar bymtheg, breuddwydiodd y beirdd y dylai awdl
fod a’r <a href="https://cy.wikipedia.org/wiki/Pedwar_mesur_ar_hugain">bedwar mesur ar hugain</a>
<a href="https://en.wikipedia.org/wiki/Dafydd_ab_Edmwnd">D. ab Edmwnd</a>,
cyn y byddai yn deilwng o’r enw awdl;
a pharhaodd y beirdd i wneyd felly hyd Eisteddfod fawr Caerfyrddin yn 1819, pan
ryddhawyd hwynt trwy awdurdod Gorsedd Beirdd Ynys Prydain, oddiwrth y dygn
gaethiwed; gan gyhoeddi rhyddid iddynt ddewis y mesurau a ewyllysiant o’r ddau
ddosbarth, i gyfansoddi eu hawdlau. Ymddengys i mi mai perthyn i’r hen ysgol y
mae Celyddon. Cyfansoddodd dair awdl y flwyddyn ddiweddaf—un ar Hiraethog i
Eisteddfod Lerpwl, yn wyth gant o linellau, ac ar y pedwar mesur ar hugain, a chlywais
ei bed yn awdl gampus. Cyfansoddodd ei awdl gadeiriol ar “<span title="[sic]">Y&nbsp;Jeanette</span>” i Eisteddfod
Plymouth, tri chan’ llinell, ac ar y pedwar mesur ar hugain. Hefyd, cyfansoddodd ei
awdl gadeiriol ar “Y Myfyr” i Eisteddfod Utica, pum’ can’ llinell, ac ar y pedwar
mesur ar hugain. Perthyn i’r un ysgol oedd Y Myfyr, ac yw y prif-fardd
<a href="https://en.wikipedia.org/wiki/Evan_Rees_(Dyfed)">Dyfed</a>; er fod
rhai o egin beirdd y wlad hon yn haeru mai perthyn i ryw ysgol newydd na wyr neb
ddim am dani ond eu hunain y mae Dyfed; ond llwch trwyn Nansi Peri yw haeru peth
felly. Wel, llwyddiant i Celyddon, a phob bardd ieuanc arall i ragori:

<div class="poem">Gwiw lwyddiant rydd i Celyddon,—doraeth
  O gadelriau tlysion,
O bur rial wobrwyon—i ddwyn llog,
Yn dal am ei enwog awdlau mwynion.

Ei “Jeannette, <i>you bet</i>* a fydd byw—o’r ia
  Daeth yn rhydd—mae’n orfyw
O awen goeth; dinag yw,
A’i sadwaith campus ydyw.

Ei “Y Myfyr,” edlym hefyd—ydyw
  O gadarn feddylfryd;
Rhwyfa awel gwlr fywyd.
Drwy y gerdd yn ffladr i gyd.

Ei “Hiraethog,” toreithus—yw heno
  O awenydd medrus;
Goleu eiriau galarus—sy’n el gwraidd,
A’i hacen fwynaidd sy’n lleddf cwynfanus.
</div>

<p><i>—B.B.D.</i>

<p>*Cyswynair y Ianciod Cymreig.
</blockquote>

<hr style="margin: 40px 0;">

<p><b>“Hyn a’r Llall: Nodion Cyfundebol.”</b>
In <i>Y Cyfaill, sef Cylchgrawn Misol y Methodistiaid Calfinaidd yn America</i> (Utica, N.Y.) of February 1890,
<a href="https://babel.hathitrust.org/cgi/pt?id=coo.31924069304933&seq=99">page 87</a>.

<blockquote>
<p>Mae y Parch. D. C. Phillips (Celyddon) wedi rhentu ty Mr. John Courier Morris, y
dodrefn a’r cyfan, yn 172 Hyde Park Ave., Scranton, Pa. Cofier mai dyna fydd ei
gyfeiriad am y misoedd dyfodol.
</blockquote>

<hr style="margin: 40px 0;">

<p>Dedication and Introduction from <b><i>Gweddillion y Gorlifiad; sef Gwithiau Barddonol</i></b>
(“Remains of the Flood; being Poetic Works”)
by D. C. Phillips (Celyddon), 1891.
<a href="https://archive.org/details/gweddillionygor00philgoog/page/n9">Pages v–vi.</a>
See also <a href="./y-jeannette.html">“Y Jeannette,”</a> from this volume;
and <a href="./johnstown-flood-cy.html">Celyddon’s account of the Johnstown flood</a>.

<blockquote>
<p><b>Y CYFLWYNIAD [Dedication].</b>
<p style="text-indent: 0;"><span class="sc"><span class="caps">Pw briod, Mary,</span><br>
a’i blant,<br>
<span class="caps">Martha, Arthur, David,</span> a <span class="caps">Roswell,</span><br>
y cyflwynie<br>
<span class="caps">y “Gweithiau Barddonol” hyn,</span><br>
fel adgof o’u<br>
<span class="caps">gwaredigaeth ragluniethol</span><br>
hwy a’r awdwr o ddinystr Johnstown, Mai 31, 1889.</span>

<hr style="margin: 30px 0;">

<p><b>RHAGYMADRODD [Introduction].</b>

<p><span class="sc">Hynaws Ddarllenydd:</span>

<p>Yn 1873, blwyddyn cyn ymadawiad yr awdwr a Chymru, cyhoeddodd gyfrol o farddoniaeth dan yr enw “Cerddi Celyddon,”
a chafodd dderbyniad croesawgar iawn; ac y mae ar werth yno yn awr. Mae adolygiad y diweddar Barch. William Thomas
(<i>Islwyn</i>) arni fel y canlyn:

<blockquote>
<p>“Er nad yw Celyddon ond pur ieuanc, y mae efe wedi profi ei hun yn fardd o uchel awen, ac wedi cyfansoddi
“Cerddi” a fyddant yn fyw tra bo’r hen Omeraeg. Feallai nad oes un o’n
beirdd ieuainc yn Nghymru yn meddu ar gymaint o athrylith
gwir awenyddol ag efe. Y mae cyfoethogrwydd ei feddyliaeth
farddonol yn dyrchafu ei weithiau bob amser yn mhell uwchlaw
cyffredinedd, ac yn creu arnynt nodwedd o uchel ragoriaeth na
pherthyn i eiddo eraill. Cynwysa y llyfryn hwn flaenffrwyth ei
awen, ac os yw y gwanwyn mor doreithiog, pa beth fydd y cyflawn haf?”
</blockquote>

<p>Er pan diriodd yr awdwr yn y wlad hon yn haf 1874, cynwysa
y gyfrol bresenol braidd yr oll o’i gyfansoddiadau barddonol.
Ysgrifenwyd hwy o bryd i bryd fel yr oedd ei oriau hwyrol yn
caniatau a’i ysbryd mydryddol yn ei gynyrfu. Cyfansoddodd “Yr
Atlantic” yn niwedd 1874, a’r “Mayflower” yn nechreuad 1875,
tra yn ymweled ag eglwysi yn Nhalaeth Pennsylvania. Ysgrifenodd
“Trugaredd” yn niwedd 1876 tra yn fyfyriwr yn adran
dduwinyddol Prif Ysgol Dinas New York. Cyfansoddodd y
gweddill ar ol ei fynediad yn Hydref 1878 i wasanaethu eglwys y
T. C. yn Johnstown, Pa. Mydrodd “Anfarwoldeb” yn 1881,
“Yr Eglwys” yn 1882, a’r “Awdlau” o’r flwyddyn 1884 hyd 1888.

<p>Yn ngorlifiad galarus Johnstown, Mai 31, 1889, fel cartrefleoedd
miloedd eraill, dinystriwyd ei gartrefle ef a’r cwbl oedd ynddo;
ond cafodd efe a’i briod a’i bedwar plentyn waredigaeth ryfeddol
o’r dinystr. Fel pob peth arall, ysgubwyd ymaith ei ysgrifeniadau,
ond yn mhen deufis deuwyd o hyd i’r cyfansoddiadau
hyn, oddieithr tri o’r rhai byraf, yn yr adfeilion, a thrwy ofal a
thrafferth mawr, y mae yn alluog i’w cyflwyno i’r cyhoedd fel
”Gweddillion y Gorlifiad,” can belled ag y mae a fyno y gorlifiad
a’i ysgrifeniadau ef. Nid gwiw iddo ymofidio am a fu. Yn
mhlith ysgrifeniadau eraill, collodd ysgrif-lyfr Saesneg ag y bu
ddeng mlynedd yn ei berffeithio a’i ddarparu i’r wasg. Cynwysai
ei syniadau ar holl bynciau athrawiaethol crefydd Iesu Grist.
Cymdeithas Gweinidogion y dref fu yn symbyliad iddo i’w gyfansoddi.
Yn fuan wedi ei fynediad i Johnstown, cafodd yr anrhydedd,
mewn cysylltiad a gweinidogion eraill perthynol i’r gwahanol
enwadau, o ffurfio Cymdeithas y Gweinidogion, ac ar wahanol
adegau yn ngwrs deng mlynedd, darllenodd gynwysiad yr ysgriflyfr
i’r aelodau. Mae meddwl yn dylanwadu ar feddwl.

<p>Rhaid dychwelyd at y gyfrol fechan bresenol. Cywirir nifer o
wallau argraffyddol ar y tudalenau olaf, a throsglwyddir y cyfansoddiadau
hyn yn ostyngedig i’r darllenydd, gan obeithio y byddant
yn ffynonell o fudd a mwynhad iddo.

<p>&emsp; &emsp; Yr eiddoch yn ddiffuant,

<p>&emsp; &emsp; &emsp; &emsp; D. C. PHILLIPS (<span class="sc">Celyddon</span>).

<p><span class="sc">Scranton, Pa.,</span> Awst 5, 1891.
</blockquote>

<hr style="margin: 40px 0;">

<p>A poem in honor of the late
<a href="https://cy.wikipedia.org/wiki/William_Roberts_(awdur)">William Roberts, D.D.</a>
(1809–1887), for ten years pastor of Utica’s Calvinist Methodist church,
editor of <i>Y Cyfaill</i> (see below).
In <i>Cofiant A Phregethau y Parch. William Roberts, D.D.</i>,
edited by E. C. Evans (T. J. Griffiths Argraffydd: Utica, N.Y., 1890),
<a href="https://babel.hathitrust.org/cgi/pt?id=wu.89097194906&seq=172">pages 158–160</a>.

<blockquote>
<p><b>Barddoniaeth Goffadwriaethol am Dr. Roberts.</b>
<p>Gan y Parch. D. C. Phillips (Celyddon), Scranton, Pa.
<div class="poem"><div style="margin-left: 2em;">Syrthiodd eto yn ei gylchdro,
&emsp; Athraw gwych yn eglwys Ior;
Coeth o feddwl, ieithydd cryno,
&emsp; A’i hyawdledd fel y mor;
Un lafuriodd haner canrif
&emsp; Ar y maes fel cenad hedd;
Awdwr llawer ddestlus ysgrif
&emsp; Sydd yn huno yn y bedd!
</div>
Ac megys duwinydd ac athraw y pwlpud,
&emsp; Yr adgof o hono a erys yn hir;
Oblegid pwy fedrai ymddangos a symud
&emsp; Yn y cylch hwnw’n fwy hoenus a chlir?
Yr oedd pob gosodiad yn tystio yn eglur
Ei fod ef yn deall angenion pechadur,
A cheisiai ddiwallu a lloni ei natur
&emsp; A bara y bywyd ac olew y gwir.

Nid ysgafn ehedeg dros y llyfn arwyneb,
&emsp; Ond treiddio i’r dyfnder a wnelai o hyd;
Dadblygai wirionedd ei bwnc mewn dysgleirdeb,
&emsp; Ei destyn yn unig a lyncai ei fryd;
Ei destyn fyfyriai, ei destyn feistrolai,
Ei destyn yn hyawdl a gwresog bregethai;
Yn mhrif-bwnc ei destyn mor llwyr yr ymgollai,
&emsp; A gwelem ei destyn ger bron megys byd.

Megys teml o fynor pob pregeth o’i eiddo,
&emsp; Pob brawddeg a syniad yn llygad ei lle;
Os cawsom hanesyn, yr ydoedd yn taro—
&emsp; Fel morthwyl deheuig, y meddwl i dre’;
Pob peth yn briodol, pob pwyslais, pob osgo,
Ei gorff fel ei bregeth oedd gadarn a chryno,
Pob peth mor naturiol a natur yn gweithio,
&emsp; Traddodi’n effeithiol ei bregeth oedd ef.

Mae’r adgof am dano a’i hwyliau arbenig,
Hyd heddyw yn effro yn Nghymru fynyddig;
Y Deau a’r Gogledd deimlasant ei allu,
Ei beraidd hyawdledd a’i rymus bregethu.
Yn benaf Amerig hirgofia am dano—
Ei hwyliau mawreddig a’i egni i weithio;
Mor weddus ei olwg, hoff oedd yr olygfa
Pan godai i’r amlwg ar risiau’r areithfa;
Darllenai ei destyn yn bwyllog, ystyriol,
Gan araf ymesgyn i’w hwyl areithyddol;
Llefarai yn hyglyw, pob sill yn berseiniol,
Pob brawddeg yn orfyw gan yni meddyliol;
Ac fel y cynesai, cyfodai ei oslef,
A buan pob brawddeg ymdorai’n daranlef.
Ar lawr yr areithfa symudai’n gynyrfus,
Gan floeddio “Gogoniant” fel udgorn soniarus;
Edrychai o gwmpas, ai’n ddyfnach i’w destyn,
Pob brawddeg o’i eiddo i’r galon yn disgyn;
Ei deimlad toddedig i’w lais oedd yn ffrydio,
A thros ei heirdd ruddiau y deigryn wnai dreiglo;
Cryfhai ei hyawdledd a thaniai ei enaid,
A chodai o’r dyrfa y dwysaf ochenaid;
Rhai’n ofni, rhai’n wylo, cyfodai y moliant,
Ac eilwaith y bloeddiai “Gogoniant, Gogoniant!”
Arosai ychydig, addolai y dyrfa,
Ac yna ai’n ddyfnach i olud Calfaria;
Pob brawddeg fel taran, pob syniad fel mellten,
A theimlair gwiandawyr yn brudd ac yn llawen;
Uwch, uwch yr esgynai a’r dorf yn ei gwmni,
Ymgollai’r cynulliad mewn dwyfol oleuni;
Ac megys diweddglo yn nghanol y moliant,
Dywedai’n bwysleisiol “Gogoniant, Gogoniant!”

<div style="margin-left: 2em;">Anhawdd ydyw tynu ardeb
&emsp; Cywir, byw o genad hedd,
Pan mae’r llais yn fud, a’r wyneb
&emsp; O dan leni oer y bedd!
Methodistiaeth hoff Amerig,
&emsp; Sych dy ddagrau, gwel dy waith,
Onid addas i’r lluddedig
&emsp; Hun y bedd ar ben y daith?
Cwympodd megys afal addfed,
&emsp; Gwrid y nef oedd yn ei wedd;
Ymdawelwn, er mor galed
&emsp; Rhoi ffarwel wrth ddor y bedd!
</div></div>
</blockquote>

<hr style="margin: 40px 0;">

<p><b>“Two Thoughts.”</b> From <i>Gweddillion y Gorlifiad; sef Gwithiau Barddonol</i>
(“Remains of the Flood; being Poetic Works”)
by D. C. Phillips (Celyddon), 1891,
<a href="https://books.google.com/books?id=7pBaCrWmt2AC&pg=PA205">pages 205–206</a>.
This is the only English-language poem in the book.

<blockquote>
<div class="poem">
Oh! what a world is this,
&emsp; A world of pain and sorrow,
A world without a bliss,
&emsp; Without a bright to-morrow;
A world to bleed the heart,
&emsp; A world of desolation;
A world to keep apart
&emsp; Each soul from consolation.

But wait, my soul, look far,
&emsp; True is the blessed story,
There is a land where every star
&emsp; Beams forth celestial glory;
This narrow sphere of life
&emsp; Is joined to boundless measure,
Where all thy sorrow, woe, and strife
&emsp; Shall swell thy unstained pleasure.
</div>

<hr style="margin: 40px 0;">

<p><b>“Y Diweddar Barch. D. C. Phillips (Celyddon).”</b>
In <i>Y Drych</i> (Utica) of Thursday, December 23, 1915,
<a href="https://newspapers.library.wales/view/3776330/3776332/20/">page 2</a>.

<blockquote>
<p>Gan Cadle.
<p>Bu y bardd-bregethwr Celyddon farw yn sydyn iawn yn ei gartref ar
Hyde Park Avenue, Scranton, brydnawn dydd Sadwrn y pumed o Ragfyr.
Ymddangosai ei fod yn ei iechyd arferol ddydd ei farwolaeth, ond tarawyd
ef gan y parlys mud a bu farw bron heb yn wybod i’r meddygon a’r teulu.

<p>Ganwyd ef mewn amaethdy o’r enw Pant y Gorphwys, ger Narberth, Penfro,
D.&nbsp;C., yn y flwyddyn 1845. Nid oes ardal brydferthach yn y byd na’r
ardal y ganwyd Celyddon ynddi—hen ardal bell y Mabinogion gynt! Mynychodd
yr ysgol ddyddiol nes yr oedd tua deuddeg oed. Yn y flwyddyn
1860 gwerthodd ei dad y tyddyn, a symudasant fel teulu i Aberdar. Yn
mhen amser byr wedi iddynt ymsefydlu yn Morganwg, bu farw’r tad yn
nghyd a thri o’i fechgyn hynaf, a thrwy yr anffawd ddifrifol hon daeth
gofal y teulu ar wrthrych ein hysgrif, er nad oedd ond llanc tra ifanc, a
gwnaeth ei ran yn rhagorol dros y teulu, er ieuenged oedd. Dysgodd
gadw llyfrau, a bu wrth y gorchwyl hwnw am beth amser, ac yn ddiweddarach
bu yn athraw mewn ysgol ddyddiol. Yr oedd wedi ei eni yn fyfyriwr,
ac nid oedd dim a’i lluddiasai yn ei ymchwil am wybodaeth. Dysgodd
y Roeg a’r Lladin yn bur drwyadl drwy ei ymdrechion ei hun, heb gynorthwy
neb ond ei benderfyniad a’i lyfrau. Dechreuodd lenydda yn lled
foreu a daeth i sylw fel bardd ieuanc o alluoedd uwchraddol. Cyhoeddodd
gyfrol o’i weithiau barddonol pan nad oedd namyn glaslanc—un o blant yr
anfanteision, a chafodd ei lyfr dderbyniad cynes gan y genedl. Yn ei
adolygiad ar y gyfrol a nodwyd, dywedai yr anfarwol Islwyn fel y canlyn:—“Er
nad yw Celyddon ond pur ieuanc, y mae efe wedi profi ei hun yn
fardd o uchel awen, ac wedi cyfansoddi cerddi a fyddant yn fyw tra bo’r
hen Omeraeg. Feallai nad oes un o’n beirdd ieuanc yn Nghymru yn meddu
ar gymaint o athrylith gwir awenyddol ag efe. Y mae cyfoethogrwydd ei
feddyliaeth farddonol yn dyrchafu ei weithiau bob amser yn mhell uwchlaw
cyffredinedd, ac yn creu arnynt nodwedd o uchel ragoriaeth na pherthyn
i eiddo eraill. Cynwysa y llyfryn hwn flaenfrwyth ei awen, ac os yw y
gwanwyn mor doreithog, pa beth fydd y cyflawn haf?” Dyna farn Islwyn
am Celyddon pan nad oedd ond glaslanc, a phwy addasach i farnu barddoniaeth
na phrif fardd ein cenedl?

<p>Dechreuodd arfer ei ddawn bregethu gyda’r M. C. pan oedd tuag
ugain oed. Ymddiswyddodd o’i waith fel athraw yn yr ysgol ddyddiol, er
mwyn cymeryd cwrs o addysg dduwinyddol yn y Cynon Seminary, bu yno
am ryw ddwy flynedd, a gwnaeth waith rhagorol yno, yn ei barotoi ei
hun ar gyfer y weinidogaeth. Cynorthwyai ei hun yn yr ysgol uchod
drwy weithio ar y “Gwladgarwr” a phregethu ar hyd a lled y Sir. Yn y
flwyddyn 1874 ymfudodd i’r wlad hon, ac aeth ar ei union i’r Union Theological
Seminary, New York, a graddiodd o’r sefydliad uchod yn y flwyddyn
1876. Wedi gorphen ei gwrs colegawl, pregethodd am beth amser
yn Eglwys Bresbyteraidd Lake View, Patterson, N. Y. Dechreuodd ei waith
yn mhlith y Cymry, yn Rutland, Vt., ond nid arosodd yno’n hir, drwy iddo
gael galwad oddiwrth Eglwys y M.&nbsp;C. yn Johnstown, Pa. Llafuriodd am
ryw ddeng mlynedd yn Johnstown, ac yr oedd yno adeg y diluw ofnadwy
hwnw, a bu agos iddo ef a’i deulu golli eu bywydau yn ei genllif gwyllt;
a chredaf i effaith y trychineb torcalonus ei ddylyn hyd ei fedd.

<p>Cyfarfyddodd Celyddon a chydmares ei fywyd yn y wlad hon, sef
Miss Mary Evans, chwaer y diweddar athrylithgar Phillip L. Davies, y Cymro
hyawdlaf a esgynodd i bwlpud Cymreig yn y wlad hon, fel un a godwyd
y tu yma i’r Werydd, a dyna farn pawb ar a’i clywsant yn siarad ar
lwyfan.

<p>Wedi diluw Johnstown bugeiliodd Mr. Phillips Eglwys y M.&nbsp;C. yn
Providence, Pa., am beth amser, a darlithiodd hefyd ar ddiluw Johnstown
yn y wlad hon ac yn Nghymru. Yr oedd wedi rhoddi gofal eglwysig i fyny
er’s blynyddoedd lawer. Er fod Celyddon yn dra adnabyddus fel pregethwr
galluog, hwyrach mai fel bardd yr oedd efe enwocaf, Cyhoeddodd
gyfrol o’i farddoniaeth yn y wlad hon. Barna rhai o’n llenorion goreu
fod barddoniaeth y gyfrol a gyhoeddodd yn Nghymru yn llawn cystal, os
nad gwell na’i ail gyfrol; dengys hyn fod ei awen wedi dadblygu yn eithriadol
o gynar. Credai y cyfaill Celyddon mai yn y mesur caeth oedd
efe gryfaf; ond anhawdd i neb sydd yn gyfarwydd a’i weithiau caeth a
rhydd, fyddai cydolygu ag ef. Dipyn yn llafurfawr ac afrosgo yw ei symudiadau
yn hualau’r gynganedd, er ei fod yn ei deall yn drwyadl. Meddai ar
feddwl cryf gafaelgar a hwnw’n ddiwylliedig. Medrai’r Saesneg fel y
Gymraeg. Darllenodd y Parch. Wyn Rees ddarn neu ddau yn Seisneg o
waith y bardd yn yr angladd. Gweinyddwyd yn ei arwyl gan y Parchn.
Dr. Flack a Teifion Richards; yr olaf yn siarad yn y Gymraeg.

<p>Wedi oes galed ac ystormus cafodd ein bardd hydref oes tra dymunol yn
nghwmni ei anwyl deulu. Y mae ei fab Arthur, yn weinidog llwyddianus
gyda’r Presbyteraidd Seisnig yn New Jersey; Dafydd yn athraw medrus yn y
Scranton High School: a Roswell mewn masnach yswiriol; a’i unig
ferch, Martha yn athrawes dra chymeradwy yn ein Hysgolion Cyhoeddus.
Llafuriodd Celyddon a’i anwyl briod yn ddygn i roddi addysg dda i’w plant,
ac y mae eu tri mab yn raddedigion o Brif Ysgol Lafayette, ac ni fu ymdrech
galed eu rhieni i’w haddysgu yn ofer. Y maent oll, frodyr a chwaer
yn anrhydedd i’w teulu a’u cenedl. Heddwch i lwch y cyfaill Celyddon, a
choffa da fo byth am enw’r bardd.
</blockquote>

</div><!-- spacious -->
</body>
</html>
