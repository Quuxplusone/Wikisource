<html lang="it">
<head>
<title>Guarda che combinazioni, Mimmo!</title>

<style>
div.spacious {
  width: calc(min(65vw, 800px));
  margin-left: auto;
  margin-right: auto;
  margin-bottom: 10em;
  color: #000066 ! important;
  font-family: "Palatino Linotype", "Book Antiqua", Palatino, serif;
  line-height: 1.5;
}
div.poem {
  white-space: pre-wrap;
  margin: 0 4em;
}
p {
  margin: 0.5em 0;
  text-indent: 20px;
}
div.poem p {
  text-indent: 0;
}
center p {
  text-indent: 0;
}
a {
  color: inherit;
  text-decoration:underline;
  text-decoration-style: dotted;
}
nobr {
  white-space: nowrap;
}
div.footnotes1 {
  font-size: 90%;
  border: 1px solid black;
  padding: 1em;
}
.pagenum {
  position: absolute;
  top: auto;
  right: +1.5em;
  width: 70px;
  text-align: right;
  font-family: "Palatino Linotype", "Book Antiqua", Palatino, serif;
  font-style: normal;
  font-weight: normal;
  text-transform: none;
  font-variant: normal;
  letter-spacing: normal;
  font-size: small;
  color: #ff3300 ! important;
}
</style>
</head>
<body>
<div class="spacious">

<center>
<h2><i>Piergiorgio Odifreddi</i></h2>
<h1><i>Guarda che combinazioni, Mimmo!</i></h1>
<p><i>Domenico D’Oria: On se souvient de toi</i>
<p><i>Biblioteca Oplepiana<br>N. 44</i>
<p><i>(2020)</i>
</center>

<a id="p380"><span class="pagenum">p380</span></a>
<p><i>Caro Mimmo,<br>
è solo dopo aver conosciuto te e Lello, ed essere entrato grazie a
voi nell’Oplepo, che ho avuto l’occasione di coltivare attivamente il
mio interesse per la letteratura combinatoria, rimasto fino ad allora
passivo. Nel córso di tutti questi anni ho beneficiato degli esempi
che voi tutti mi avete fornito, e a volte ne ho anche scovato qualcun
altro per conto mio. Ti dedico questo breve riassunto di ciò che ho
imparato, a presente e futura memoria.</i>

<p>Nel suo primo capolavoro matematico, la giovanile
<i>Dissertazione sull’arte combinatoria</i> (1666), Leibniz
discute a lungo delle applicazioni delle permutazioni alla
poesia. Il più antico autore che cita è il latino Publio Porfirio
Optaziano, che nel <i>Panegirico</i> in onore dell’imperatore
Costantino aveva fatto sfoggio di carmi figurati,
intrecciandoli con acrostici e palindromi: in particolare,
Leibniz ricorda 26 suoi esametri a lunghezza crescente, di
cui ciascuno supera di una lettera il precedente.

<p>Sono citati anche l’umanista italiano Giulio Cesare
Scaligero e il gesuita olandese Bernard Bauhuis, per
motivi collegati. Il primo pubblicò tra il 1533 e il 1547
cinque volumi di ambigui “versi proteiformi” in latino,
nei quali si potevano permutare in vari modi le parole fra
loro, preservando il significato e il metro. Anche se, come
notò il francese Pierre Daniel Huet, ne risultavano spesso
«poesie sgradevoli e sgraziate che disonorano il Parnaso».

<p>Il secondo pubblicò negli <i>Epigrammi</i> (1615) un “proteo
verginale” dedicato alla Madonna: <i>tot tibi sunt dotes,
Virgo, quot sidera cœlo</i>, “tante sono le tue doti, o Vergine,
quante le stelle in cielo”. Nei <i>Miracoli della pietà</i> (1617) il
<a id="p381"><span class="pagenum">p381</span></a>
filologo olandese Erycius Puteanus ne mise in fila ben 1.022
permutazioni che preservavano la struttura dell’esametro:
un intero libro costituito da un unico verso, variato tante
volte quante erano le stelle catalogate da Tolomeo.

<p>Leibniz pose il problema di calcolare quante fossero le
permutazioni di quel tipo. Per trovare il numero esatto
bisogna ricordare che gli esametri sono composti di sillabe
corte (ᴗ) o lunghe (–), suddivise in sei piedi: i primi
quattro sono dattili (–ᴗᴗ) o spondei (––), il quinto è un
dattilo, e il sesto un trocheo (–ᴗ) o uno spondeo. Delle
otto parole del “proteo verginale”, tre (<i>tot, sunt, quot</i>) sono
monosillabiche lunghe, due (<i>dotes, cœlo</i>) sono spondei,
una (<i>sidera</i>) è un dattilo, mentre (<i>Virgo</i>) può essere sia un
trocheo che uno spondeo, e (<i>tibi</i>) sia un pirrichio (ᴗᴗ) che
un giambo (ᴗ–).

<p>Come si vede, il problema non è banale, e la storia della
sua soluzione è riassunta da Donald Knuth nel §7.2.1.7
della sua monumentale <i>Arte della programmazione
informatica</i> (2005). Le cifre proposte furono 2.196 da Jean
Prestet nel 1675, 3.096 da John Wallis nel 1685, 2.580 da
Leibniz nel 1686, 3.276 di nuovo da Prestet nel 1689,
3.312 da Jacob Bernoulli nel 1692 e 2.880 sia da William
Whitworth che da William Hartley nel 1902. La risposta
esatta è quella di Bernoulli, ottenuta anticipando il metodo
del <i>backtracking</i>, utile anche per risolvere il Sudoku.

<p>Se non si richiede di preservare la struttura dell’esametro
le permutazioni diventano invece 40.320: cioè, il prodotto
dei numeri da 1 a 8, indicato con 8! e chiamato il
“fattoriale” di 8. La stessa tecnica permette di calcolare
immediatamente in 7! x 3 = 30.240 il numero delle
permutazioni dei 7 sostantivi e dei 3 verbi evidenziati nei
due versi seguenti, proposti nella <i>Ricreazione</i> (1651) da
Georg Philipp Harsdörfer, un altro degli autori citati da
Leibniz:

<blockquote>
<p><i>Onore, arte, denaro, bene, amore, moglie</i> e <i>figlio</i>
l’uomo li ha <i>cercati, sentiti, sperati</i> e persi.
</blockquote>

<a id="p382"><span class="pagenum">p382</span></a>
<p>Molto maggiore è il numero dei modi in cui si può
leggere <i>In balìa di una sorte avversa</i> (1969) di Bryan
Johnson, un libro consistente di 27 capitoli sciolti chiusi in
una scatola, i cui diversi modi di ordinamento e di lettura
sono ben 27! = 10.888.869.450.418.352.160.768.000.000,
pari a circa 10<sup>28</sup>. E ancora di più sono le permutazioni delle
150 pagine sciolte di <i>Composizione n. 1</i> (1962) di Marc
Saporta, equivalente all’enorme numero 150!, pari a circa
10<sup>262</sup>.

<p>Intermedio fra questi due estremi è il numero di possibili
strutture di storie del tipo di quelle usate da Italo Calvino
nel <i>Castello dei destini incrociati</i> (1969) e nella <i>Taverna
dei destini incrociati</i> (1973). Entrambi i libri sono
incentrati sulle 78 carte dei tarocchi viscontei, che vengono
dispiegate una dopo l’altra in una delle loro 78! possibili
permutazioni, pari a circa 10<sup>115</sup>. Calvino parla al proposito
di «un numero finito di elementi le cui combinazioni si
moltiplicano a miliardi di miliardi», ma in realtà già le
permutazioni di Johnson erano miliardi di miliardi di
miliardi, mentre quelle di Calvino richiederebbero la
ripetizione della parola “miliardo” una dozzina di volte.

<p>Oltre alle permutazioni senza ripetizione di un certo
numero di elementi, anche le permutazioni con ripetizione,
dette combinazioni, intervengono nella “letteratura
combinatoria” che da esse prende il nome. Un esempio
minimale è fornito da <i>Palomar</i> (1983) dello stesso Calvino,
una raccolta di 3<sup>3</sup>=27 brevi racconti che propongono tutte
le possibili combinazioni dei 3 processi di descrizione
sensoriale, narrazione linguistica a meditazione mentale:
dalla prima, una descrizione di una descrizione di una
descrizione di un’onda, a quella centrale, una narrazione di
una narrazione di una narrazione sui formaggi, all’ultima,
una meditazione su una meditazione su una meditazione
sulla morte, passando per tutte le altre combinazioni.

<p>Il più antico esempio di un’opera letteraria a struttura
combinatoria è però l’<i>I Ching</i>, o <i>Libro dei mutamenti</i>,
uno dei cinque classici confuciani, organizzato attorno ai
2<sup>6</sup>=64 esagrammi formati da 6 segmenti di 2 tipi (interi
<a id="p383"><span class="pagenum">p383</span></a>
o dimezzati), che forniscono la rappresentazione binaria
dei numeri da 0 a 63. Successiva di pochi secoli è un’altra
opera cinese, il <i>Canone del mistero supremo</i> di Yang
Hshiung, che utilizza invece i 3<sup>4</sup>=81 tetragrammi formati
da 4 segmenti di 3 tipi (interi, dimezzati o trisecati), che
forniscono la rappresentazione ternaria dei numeri da 0 a
80.

<p>Anche i pitagorici sfruttarono la possibilità combinatorie
nelle loro opere: almeno secondo Vitruvio, che
nell’<i>Architettura</i> racconta che i loro libri consistevano di 6
capitoli di 6 pagine di 6 versi, per un totale di 6<sup>3</sup>=216 versi.
Un’analoga, ma più sofisticata, struttura tridimensionale
è stata adottata da Jacques Roubaud in <i>Trentuno al cubo</i>
(1973): una collezione di 31 poemi di 31 versi di 31
sillabe, per un totale di 31<sup>3</sup>=29.791 sillabe. La scelta del
numero 31 deriva dai <i>tangka</i> giapponesi, che consistono
appunto di 31 sillabe, mentre l’ispirazione per i “<i>tangka</i>
di <i>tangka</i>” deriva invece dai <i>renga</i> giapponesi, che erano
appunto poemi di poemi.

<p>Una divertente opera combinatoria moderna è l’<i>Animalario
universale</i> (2003) di Miguel Murugarren, che consiste delle
immagini di 16 animali reali, divise in 3 parti: aprendo il
volume a caso si ottiene una delle possibili 16<sup>3</sup>=4.096
combinazioni costituite di animali fantastici tripartiti, che
mutuano ciascuna parte da uno dei sedici animali originali.

<p>In precedenza Raymond Queneau aveva già usato lo
stesso principio in <i>Centomila miliardi di poemi</i> (1961),
che consiste di 10 sonetti scritti ciascuno su una pagina
tagliata in 14 striscioline di un verso ciaascuna: aprendo il
volume a caso si ottiene in questo caso una delle possibili
10<sup>14</sup> composizioni che mutuano ciascun verso da uno dei
quattordici sonetti originari. Ovviamente, il loro numero
è appunto pari ai centomila miliardi che dànno il titolo
all’opera.

<a id="p384"><span class="pagenum">p384</span></a>
<p>Un numero di combinazioni all’incirca pari a quello di
Queneau si deduce da <i>L’incendio della casa abominevole</i>
(1973) di Calvino: un racconto in cui 4 personaggi
possono compiere 12 tipi di azioni criminose transitive
e non riflessive: accoltellare, diffamare, drogare, indurre
al suicidio, legare e imbavagliare, minacciare, prostituire,
ricattare, sedurre, spiare, strozzare, violentare. Per ogni
coppia di personaggi si possono dunque configurare
<nobr>4<sup>4</sup> &minus; 4</nobr> = 12 relazioni diverse per ciascuno dei 12 tipi di
azioni, il che ammonta a 12<sup>12</sup> possibilità, pari
 a circa 10<sup>13</sup>.

<p>Il più famoso esempio di combinazioni potenziali si
trova però nella <i>Biblioteca di Babele</i> (1940) di Jorge Luis
Borges, che contiene tutte le possibili combinazioni di
25 simboli grafici in volumi di 410 pagine, ciascuna di
40 righe, ciascuna di 40 lettere. Il numero dei volumi è
dunque uguale al numero delle combinazioni di 25 simboli
su 410x40x40 posti: cioè 25<sup>256,000</sup>, pari a circa
 10<sup>800.000</sup>. A
testimonianza di quanta strada abbia percorso la letteratura
combinatoria nei tre secoli e mezzo trascorsi dai primi
timidi calcoli sulle permutazioni dei versi proteiformi
discussi da Leibniz nel suo <i>Trattato</i>, che rimanevano tutti
nell’ordine di 10<sup>3</sup>.

</div><!-- spacious -->
</body>
</html>
