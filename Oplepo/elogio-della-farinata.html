<html lang="it">
<head>
<title>Elogio della farinata</title>

<style>
div.spacious {
  width: calc(min(65vw, 800px));
  margin-left: auto;
  margin-right: auto;
  margin-bottom: 10em;
  color: #000066 ! important;
  font-family: "Palatino Linotype", "Book Antiqua", Palatino, serif;
  line-height: 1.5;
}
div.poem {
  white-space: pre-wrap;
  margin: 0 4em;
}
p {
  margin: 0.5em 0;
  text-indent: 20px;
}
div.poem p {
  text-indent: 0;
}
center p {
  text-indent: 0;
}
a {
  color: inherit;
  text-decoration:underline;
  text-decoration-style: dotted;
}
nobr {
  white-space: nowrap;
}
div.footnotes1 {
  font-size: 90%;
  border: 1px solid black;
  padding: 1em;
}
.pagenum {
  position: absolute;
  top: auto;
  right: +1.5em;
  width: 70px;
  text-align: right;
  font-family: "Palatino Linotype", "Book Antiqua", Palatino, serif;
  font-style: normal;
  font-weight: normal;
  text-transform: none;
  font-variant: normal;
  letter-spacing: normal;
  font-size: small;
  color: #ff3300 ! important;
}
</style>
</head>
<body>
<div class="spacious">

<center>
<h2><i>Giuseppe Varaldo</i></h2>
<h1><i>Elogio della farinata</i></h1>
<p><i>Le leggi della tavola: Regole per tutti i gusti</i>
<p><i>Biblioteca Oplepiana<br>N. 29</i>
<p><i>(2009)</i>
</center>

<a id="p210"><span class="pagenum">p210</span></a>
<p>La farinata, una particolarissima torta salata molto soltile
e di colore giallo, cotta in forni rigorosamente a legna
all’interno di grandi teglie circolari, rappresenta
probabilmente, alla pari e forse ancor più del pesto, la
specialità gastronomica più gustosa e più significativa della
mia regione.

<p>Pressoché tutta la cucina della tradizione ligure è nata
povera. Ma molti piatti, col tempo, si sono evoluti fino a
diventare raffinati e costosi: penso per esempio alle non
poche preparazioni a base di stoccafisso, come il famoso
<i>brandacujùn</i> o la <i>coda di stoccafisso ripiena</i> (ricetta,
quest’ultima, rara e di nicchia, ma che inizialmente si
proponeva di sfruttare persino la coda del pesce!), e alla
sofisticata <i>cima</i>, in origine piatto di ricupero fatto con gli
avanzi. Ma la farinata no, è nata ed è rimasta povera: nel
doppio senso di prodotto semplice e conveniente. Nella
sua versione base gli ingredienti sono addirittura ridotti
all’essenziale: farina di ceci, acqua, olio extravergine di oliva,
pepe e sale.

<p>Molto comune è tuttavia l’aggiunta di cipolle bianche o
cipolline novelle: così la fanno, generalmente, pure a
Imperia, dove la farinata più nota e più buona è senz’altro
quella dello storico locale chimato <i>U Papa</i>. Invece la
“farenara” di Salvatore Di Giacomo, ossia la venditrice di
farina celebrata in almeno due delle sue poesie, stava «int’
’o vico ’e Ppaparelle».

<a id="p211"><span class="pagenum">p211</span></a>
<p>Ma nonostante questa sua caratteristica di piatto
popolare e a buon mercato, la farinata è sempre stata
apprezzata e consumata, nel corso dei secoli, anche dalle
classi altolocale, nonché da letterati e persone cólte.

<p>Un anonimo poeta del Settecento ha addirittura
composto in suo onore un vero e proprio inno, che inizia
così:

<div class="poem"><p>Un dei cibi più graditi
che da noi furo inventati
per dar gusto alli palati
a me par la farinata.
<p>Viva viva viva viva
viva pur la farinata.
</div>

<p>Nelle numerose quartine successive, periodicamente
interrotte dal distico coi cinque “viva” in forma di ritornello
e poi di chiusa finale, il gioviale poeta, in un crescendo di
entusiasmo e di lodi, si dilunga a cantare e a decantare
prima le varie fasi della preparazione, quindi quelle che
oggi chiameremmo le proprietà organolettiche e le
caratteristiche gastronomiche della farinata, giudicata al
tempo stesso «lo cibo delli dei/e la manna che ai plebei/fu
da posteri mandata».

<p>Un altro poeta conquistato dalla squisitezza ligure fu il
forlivese Olindo Guerrini (1845–1916): la leggenda vuole
che egli abbia composto di getto il sonetto <i>Farinata senza
Uberti</i> mentre era seduto nell’osteria Bedin, tuttora
esistente nel centro di Genova. Non esiste invece più, da
molti decenni, il popolare quartiere di Ponticello in cui
l’osteria, famosa per l’ottima farinata, era allora inserita.
Guerrini avrebbe scritto il sonetto direttamente sul marmo
del proprio tavolo, per poi ricopiarlo su un pezzo di quella
tipica carta spessa che si usava, e si usa, per avvolgere
l’oggetto del sonetto stesso e del suo e nostro desiderio.

<a id="p212"><span class="pagenum">p212</span></a>
<div class="poem"><p>Dante, mal festi quando, nei tuoi versi,
parlando d’Ugolin preso alla magra,
chiamasti quei di Genova “diversi
d’ogni costume e pien d’ogni magagna”.
<p>Or davvero essi son pel mondo spersi,
dall’uno all’altro polo, in Francia e in Spagna,
in America, in Cina, fra perversi
selvaggi e fra civili, e niun si lagna.
<p>Dell’ingiusto giudizio or la più fina
vendetta sui tuoi canti hanno inventata,
e te la fanno sotto gli occhi aperti.
<p>Tu celebrasti il grande degli Uberti
ed essi, in Ponticel, dalla Bedina,
celebrano ogni dì la Farinata.
</div>

<p>In tempi più recenti la farinata è stata dichiaratamente
amata, e talvolta citata nei loro testi, anche da svariati artisti
e intellettuali, liguri e non: cito fra gli altri Fabrizio De
André, Paolo Villaggio, Antonio Tabucchi e il poeta e commediografo
genovese Vito Elio Petrucci.

<p>Mi è pertanto piaciuto immaginare che, in analogia sopratutto
con quel loro meno bravo collega anonimo, alcuni
grandi poeti della nostra penisola, dall’antichità ad
oggi (del resto c’è chi fa risalire la farinata addirittura
all’epoca romana), abbiano voluto dedicare, secondo il loro
stile e sulla base del loro — per così dire — repertorio lirico,
un proprio distico elogiativo a questa prelibatezza: distico
che finisce col diventare una sorta di variante gastronomico-letteraria
rispetto alla ricetta più usuale. Ricordo che,
d’altra parte, la farinata è presente sulle mense e nei locali
tipici della Liguria, specialmente nel suo tratto occidentale,
e pure della vicina Costa Azzurra, in innumerevoli versioni
e con quasi altrettante denominazioni: <i>fainà</i> a Genova,
<i>turtellassu</i> a Savona, <i>turta</i> ad Alassio, <i>frisciulata</i> a
Imperia, <i>socca</i> a Ventimiglia e a Nizza.

<a id="p213"><span class="pagenum">p213</span></a>
<p>Lo <i>chef</i> consiglia dunque:

<div class="poem"><p><i>Farinata alla <a href="https://archive.org/details/worksvirgilinla00virggoog/page/236">Virgilio</a></i>
Quid non mortalia pectora cogis,
pultis sacra fames?
<p><i>Farinata alla <a href="https://archive.org/details/infernoofdanteal00dantrich/page/102">Dante</a></i>
Vedi la farinata in ogni vitto:
da la Lanterna in sù sempre ’l vedrai.
<p><i>Farinata alla <a href="https://en.wikipedia.org/wiki/Giuseppe_Parini">Parini</a></i>
Torna a fiorir l’ariosa
leggiadra leccornia.
<p><i>Farinata alla <a href="https://en.wikipedia.org/wiki/Ugo_Foscolo">Foscolo</a></i>
O materna mia terra, a noi prescrisse
il fato questa torta buona e pura.
<p><i>Farinata alla <a href="https://en.wikipedia.org/wiki/Alessandro_Manzoni">Manzoni</a></i>
Son gli uomini ansiosi di averla fra i denti,
quel vivido aroma li rende impazienti.
<p><i>Farinata alla <a href="https://en.wikipedia.org/wiki/Giuseppe_Gioachino_Belli">Belli</a></i>
Una grazzia-de-ddio, e de la Madonna,
sta cosa poverella calla e ttonna.
<p><i>Farinata alla <a href="https://en.wikipedia.org/wiki/Giacomo_Leopardi">Leopardi</a></i>
Sempre caro mi fu, croccante o molle,
questo cibo speciale: farlo è un’arte.
<p><i>Farinata alla <a href="https://en.wikipedia.org/wiki/Giosu%C3%A8_Carducci">Carducci</a></i>
Sì parca io la volli,
con olio, pepe e sale.
<p><i>Farinata alla <a href="https://en.wikipedia.org/wiki/Giovanni_Pascoli">Pascoli</a></i>
O cuciniere, cuciniere sforna
la farinata di cipolle adorna.<a id="p214"><span class="pagenum">p214</span></a>
<p><i>Farinata alla <a href="https://en.wikipedia.org/wiki/Salvatore_Di_Giacomo">Di Giacomo</a></i>
’A cchiù meglia farenata,
’a cchiù fina, è chella ’e “U papa”.
<p><i>Farinata alla <a href="https://archive.org/details/marinetti-zang-tumb-tuuum-adrianopoli-ottobre-1912-parole-in-liberta-1914/page/183">Marinetti</a></i>
Vampe vampe vampe
fanno crrrrepitare urrà la cecitorta.
<p><i>Farinata alla <a href="https://en.wikipedia.org/wiki/Aldo_Palazzeschi">Palazzeschi</a></i>
Farifarifarifa,
Natanatanatana!
<p><i>Farinata alla <a href="https://it.wikipedia.org/wiki/Mattina_(Ungaretti)">Ungaretti</a></i>
M’illumina
la mensa.
<p><i>Farinata alla <a href="https://en.wikipedia.org/wiki/Eugenio_Montale">Montale</a></i>
Guardando quel giallo che abbaglia
sentirne l’arcana meraviglia.
<p><i>Farinata alla <a href="https://web.archive.org/web/20251029183805/https://pensierimania.wordpress.com/2015/10/17/la-zanzara-senza-zeta-per-la-serie-versi-del-senso-perso-o-e-vero-linverso/">Scialoja</a></i>
Nel forno végliala e vàgliala,
poi togli la teglia e tàgliala.
</div>

<div class="footnotes1">
<p>Nel secondo verso del suo sonetto, Olindo Guerrini si è limitato a
un’assonanza: probabilmente perché, a causa di un certo torpore
postprandiale (da farinata) e magari anche di una lieve ebbrezza (da
vinello frizzante a buon mercato), non è riuscito a trovare una quarta
rima in <i>-agna</i>. In ogni caso quel suo componimento elogiativo, ideato e
scritto di getto al tavolo — meglio, sul tavolo — dell’osteria Bedin, è
attestato dalle cronache e/o da Internet esattamente come qui riportato.
Volendo fare oggi le pulci, e le correzioni, al poeta romagnolo, si potrebbe,
naturalmente scherzando, emendare così la sua <i>performance</i> genovese:
“parlando d’Ugolino che non magna”...
</div>

</div><!-- spacious -->
</body>
</html>
